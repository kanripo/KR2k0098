# -*- mode: mandoku-view; -*-
#+TITLE: 武林梵志
#+DATE: 2015-08-24 22:45:25.659701
#+PROPERTY: ID KR2k0098
#+PROPERTY: BASEEDITION WYG    
#+PROPERTY: JUAN 提要
<pb:KR2k0098_WYG_000-1a>¶
欽定四庫全書　　　　　史部十一¶
　武林梵志　　　　　　　地理類七(古蹟之屬/)¶
　　提要¶
　　　　(臣/)等謹案武林梵志十二巻明呉之鯨撰之¶
　　　　鯨字伯裔錢塘人與呉大山稱江皋二俊萬¶
　　　　厯中舉於鄉數上春官不第謁選得浮梁知¶
　　　　縣卒於官是編以杭州梵刹盛於南宋至明¶
　　　　而殘廢者多恐遺蹟漸湮乃博考乗牒分城¶
<pb:KR2k0098_WYG_000-1b>¶
　　　　内城外南山北山及諸屬縣凡得寺院四百¶
　　　　二十六所俱詳誌創置始末及其山川形勝¶
　　　　後為天朝寵錫宰官䕶持古徳機縁厯代勲¶
　　　　績四門分紀名流勝蹟髙僧支派各編小傳¶
　　　　序録井然頗有條理其中採輯宋元人詩文¶
　　　　如仙林崇先二寺記見曹勛松隠集智果寺¶
　　　　記見徐一蘷始興集而志俱失載不免稍有¶
　　　　漏脫又如宋張敦禮捨鐘者非杭之法雲寺¶
<pb:KR2k0098_WYG_000-2a>¶
　　　　而以名同誤入又撰法相寺碑記者前作范¶
　　　　楷後作沈楷亦為參錯失檢然搜剔幽隠無¶
　　　　㣲不至實多武林舊事西湖逰覽志所未載¶
　　　　如明逺堂詩次於蘇軾諸作之後而東坡集¶
　　　　無之張九成喻彌陀塔銘亦不見於横浦集¶
　　　　張伯雨天池樓詩與本集互異可以參攷遺¶
　　　　文軼事俱足為談藝之資正不徒為伽藍増¶
　　　　故實也乾隆四十五年三月恭校上¶
<pb:KR2k0098_WYG_000-2b>¶
　　　　　　　總纂官(臣/)紀昀(臣/)陸錫熊(臣/)孫士毅¶
　　　　　　　　　　總　校　官(臣/)　陸　費　墀¶
